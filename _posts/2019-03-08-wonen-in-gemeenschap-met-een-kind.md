---
layout: default
title: Tien voordelen van het wonen in gemeenschap als je een kind hebt
date: 2019-03-08
published: true
author: Anna
---
Afgelopen vrijdag avond zat ik te appen met een vriendin die ook moeder is. Ik
vertelde dat er een thema-avond plaats had gevonden in ons huis met de
schrijver en activist [Jim Forest](http://jimandnancyforest.com/) als
gastspreker. Ik moest me een beetje inhouden om het niet uitgebreid te hebben
over hoe fijn het is om te wonen in een huis waar ik dit soort interessante
dingen meemaak zonder dat ik de moeite hoef te doen om ergens heen te gaan. Om
mijn vriendin niet te jaloers te maken ging ik dan maar vertellen dat ik weer
bij mijn dochtertje zat omdat ze wakker was geworden van het lawaai.

Veel mensen denken dat een woongroep of leefgemeenschap alleen maar iets is
voor jonge mensen of alleenstaanden. Maar ik ben heel blij dat mijn man en ik
juist als gezin ervoor hebben gekozen om in gemeenschap te blijven wonen.
Natuurlijk heeft dat ook minder leuke kanten: behalve dat mijn dochtertje heel
soms wakker wordt van de herrie op de gang ook af en toe drukte in de keuken
als je even een flesje warm wil maken; dat andere ouders andere regels hebben,
of dat je een nieuwe mooie bakpan na een paar weken helemaal versleten en kapot
aantreft. Maar er zijn ook heel veel voordelen, die voor mij ruimschoots
opwegen tegen de irritaties. Daar wil ik graag wat meer over vertellen, nu we
bijna één jaar met dochtertje erbij in de leefgemeenschap [Jeannette Noëlhuis](http://noelhuis.nl/)
wonen. Daarom heb ik een lijstje gemaakt van 10 redenen waarom het fijn is om
in gemeenschap te wonen met een kind (of kinderen, maar zelf heb ik alleen
ervaring met eentje).


1. _Meer speelmaatjes_

   Er zijn meestal andere kinderen aanwezig in de gemeenschap, altijd leuk voor je kind.

2. _Makkelijk oppas vinden_

   Er is altijd een kring van potentiële oppassen aanwezig en die hoeven niet ergens anders heen dus het kost ook minder moeite voor je huisgenoten om op te passen.

3. _Babyspullen krijgen_

   Vaak kunnen je huisgenoten of diens vrienden je baby- of kinderkleding lenen of geven. Wij hadden zelfs het geluk dat onze gemeenschap bevriend is met meerdere kloosters. Zo kregen we van nonnen handgebreide dekentjes en een knuffeltje!

4. _Zwangerschaps- en babyspullen weggeven_

   Vaak is er iemand anders die heel blij is met de spullen die je zelf niet meer nodig hebt. Je kunt natuurlijk altijd dat soort dingen brengen naar een goed doel of naar de kringloop, dan komt het ook goed terecht. Maar ik vind het extra leuk om zelf te kunnen zien hoe iemand dichtbij echt gebruik maakt van je oude spullen.

5. _Events in je eigen huis_

   Hier had ik het al over had in de inleiding. In de meeste leefgemeenschappen gebeuren er geregeld leuke dingen - van feestjes en filmavonden tot lezingen en huiskamerconcerten. Zeker met een kleintje scheelt het enorm om zonder je deur uit te te hoeven gaan toch van dergelijke events mee te kunnen genieten.

6. _Hulp met klussen_

   Met een kind moet je regelmatig klusjes uitvoeren, zoals een ledikant in elkaar zetten, kinderbeveiliging installeren enzovoort. Toen ik een voorstoeltje op mijn fiets wilde zetten vroeg ik het aan twee huisgenoten en die hebben het de volgende dag met een glimlach voor mij gedaan.

7. _Eten staat op tafel_

   Dit geldt niet voor alle gemeenschappen maar bij ons in het Noëlhuis wel. Wij eten altijd samen en dat betekent dat ik maar één keer in de veertien dagen hoef te koken. Alle andere dagen staat het avondeten om zes uur gewoon klaar - heerlijk! Na een lange dag werken kan ik lekker gaan spelen met mijn kind zonder aan het avondeten te hoeven denken. En als het wel mijn kookbeurt is maak ik ruimte ervoor in mijn agenda zodat ik vol inspiratie een hele middag kan staan koken.

8. _Minder huishoudelijk werk_

   Als je met veel mensen samen woont en het huishoudelijke werk verdeelt is het efficiënter - dus ben je per persoon minder tijd kwijt aan boodschappen doen en schoonmaken. Lekker toch?

9. _Ondersteuning in duurzame keuzes_

   Als je een kind krijgt moet je veel keuzes maken omtrent duurzaamheid: wasbare luiers of wegwerp? Vervoeren met bakfiets of auto? Biologische voeding of de goedkoopste optie? Nieuwe of tweedehands kleding? Helaas kost de duurzamere optie meestal iets meer moeite of meer geld. Als de mensen om je heen het ook vanzelfsprekend vinden dat je voor de duurzame optie gaat en je daarin ondersteunen, denk ik dat de kans nog groter dat je het volhoudt. Maar het blijft een illusie dat 100% van je goede voornemens altijd gaan lukken.

 10. _Volwassenen om me heen_

     Dit is de belangrijkste reden voor mij om te blijven kiezen voor een leven in gemeenschap. Het is zo fijn om altijd het gezelschap van andere volwassen mensen op te kunnen zoeken als ik daar behoefte aan heb. Ik had een zware start als moeder en ik kan me heel goed voorstellen dat ik in een postnatale depressie was geschoten als ik elke dag alleen met mijn huilende baby had gezeten. Maar in de leefgemeenschap is er altijd wel iemand die naar je wil luisteren of in ieder geval op andere gedachten brengt. Af en toe zie ik wanhopige oproepen op Facebook van thuiszittende moeders die heel graag met andere volwassenen wil afspreken overdag. Wat niet altijd makkelijk is als al je vrienden gewoon moeten werken. En om ergens heen te gaan met je baby kost vaak wel je hele dag aan energie. Ik voel me erg gezegend dat ik in een huis mag wonen met steeds mensen om me heen. Dat weegt tegen heel veel kleine ergernissen op!

Het is mijn hoop dat meer jonge gezinnen of stellen die nadenken over kinderen
zullen overwegen om in gemeenschap te gaan wonen. Want het kan wel heel goed!
Of als je nog niet weet of je het ziet zitten, probeer het vooral uit. Er zijn
veel gemeenschappen waar je voor een kortere tijd of op proef mee kunt leven.

Niet alleen kan het gemeenschapsleven heel fijn zijn voor jezelf als ouder en
voor je kind, maar elk kind is ook iets waardevols en positiefs voor de
gemeenschap.

{% include carousel.html id="baby" images="IMG_20180918_095841.jpg" %}
