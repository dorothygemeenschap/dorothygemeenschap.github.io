---
layout: default
title: De bijbel lezen zoals Jezus dat doet
date: 2019-03-25
published: true
author: Herman
---

> “_Hij kwam ook in Nazaret, waar hij was opgegroeid, en volgens zijn gewoonte
> ging hij op sabbat naar de synagoge. Toen hij opstond om voor te lezen, werd
> hem de boekrol van het boek Genesis overhandigd, en hij rolde hem af tot de
> plaats waar [geschreven staat](https://www.wordproject.org/bibles/nl/01/1.htm#1):_

> > _<sup>1</sup> In den beginne schiep God den hemel en de aarde.<br>
> > <sup>2</sup> De aarde nu was woest en ledig, en duisternis was op den afgrond; en de Geest Gods zweefde op de wateren.<br>
> > <sup>3</sup> En God zeide: Daar zij licht! en daar werd licht.<br>
> > <sup>4</sup> En God zag het licht, dat het goed was; en God maakte scheiding tussen het licht en tussen de duisternis.<br>
> > <sup>5</sup> En God noemde het licht dag, en de duisternis noemde Hij nacht. Toen was het avond geweest, en het was morgen geweest, de eerste dag.<br>
> > […]<br>
> > <sup>23</sup> Toen was het avond geweest, en het was morgen geweest, de vijfde dag.<br>
> > <sup>24</sup> En God zeide: De aarde brenge levende zielen voort, naar haar aard, vee, en kruipend, en wild gedierte der aarde, naar zijn aard! En het was alzo.<br>
> > <sup>25</sup> En God maakte het wild gedierte der aarde naar zijn aard, en het vee naar zijn aard, en al het kruipend gedierte des aardbodems naar zijn aard. En God zag, dat het goed was._

> _Hij rolde de boekrol op, gaf hem terug aan de dienaar en ging weer zitten; de
> ogen van alle aanwezigen in de synagoge waren op hem gericht. […] Toen de
> aanwezigen in de synagoge dit hoorden, ontstaken ze in grote woede. Ze sprongen
> op en dreven hem de stad uit, naar de rand van de berg waarop hun stad gebouwd
> was, om hem in de afgrond te storten. Maar hij liep midden tussen hen door en
> vertrok._” - [Lucas 4:16-30](https://www.wordproject.org/bibles/nl/42/4.htm#16)

Eigenlijk gaat Lucas 4 iets anders. Jezus leest namelijk een stuk uit Jesaja: _‘De
Geest van de Heer rust op mij, want hij heeft mij gezalfd. Om aan armen het
goede nieuws te brengen heeft hij mij gezonden, om aan gevangenen hun
vrijlating bekend te maken en aan blinden het herstel van hun zicht, om
onderdrukten hun vrijheid te geven, om een genadejaar van de Heer uit te
roepen.’_ Dat is [Jesaja 61](https://www.wordproject.org/bibles/nl/23/61.htm#1),
vers één en twee. Nouja, eigenlijk vers één en tweeenhalf. Want hij stopt
halverwege de zin. Die gaat zo verder: _‘en een dag van wraak voor onze God,
[...]’_.

Ik ben geen fan van het schrappen van bijbelteksten. Vanochtend nog lazen we
over vuurspuwende slangen in de woestijn, tijdens de uittocht uit Egypte. Dat
staat niet meteen centraal in mijn geloof, maar ik vind het prachtig. Zo vind
ik het ook zonde dat veel mensen bij het bijbellezen de ongemakkelijke stukjes
overslaan. De stukjes waar Jezus het opeens heeft over geld weggeven, schulden
kwijtschelden en je vijanden vergeven bijvoorbeeld. Zelf heb ik ook teksten
waar ik mee worstel. Wanneer God vraagt om hele steden [uit te moorden](https://www.wordproject.org/bibles/nl/05/20.htm#16),
bijvoorbeeld, of wanneer krijgsheer Jefta [zijn dochter offert](https://www.wordproject.org/bibles/nl/07/11.htm#0)
aan God, omdat hij een veldslag gewonnen heeft. Of [psalm 137](https://www.wordproject.org/bibles/nl/19/137.htm#1),
waarin we zingen over Babel: _‘Gelukkig hij die jouw kinderen grijpt en op
de rotsen verplettert’_. Toch ben ik niet voor het weghalen van zulke teksten.
De spanning die spreekt uit de verschillende perspectieven in de bijbel
inspireert mij.

Maar Jezus doet iets anders. Hij schrapt geen tekst. De tekst is zo bekend dat
dat ook niet zou kunnen. Maar door de zin over Gods wraak even weg te laten, zet
hij de mensen om hem heen aan het denken. Eerder hadden ze misschien in hun
hoofd de rest van die tekst niet gehoord, maar alleen oren gehad naar juist die
wraak van God. Zo lezen wij soms ook het scheppingsverhaal. We zijn zo bezig
met de zesde dag, waarop wij gemaakt worden, dat we de rest nauwelijks meer
horen. Als kinderen die een film kijken waar hun moeder in speelt, springen we
op als we over Adam en Eva lezen. Die dieren en planten zijn een soort decor
geworden. Daarom is het mooi om eens te stoppen met lezen van het
scheppingsverhaal na de vijfde dag. God heeft dan al vijf keer gezegd dat het
goed is! Hij heeft de vogels en de vissen al [gezegend](https://www.wordproject.org/bibles/nl/01/1.htm#22):
_‘gaat heen en vermenigvuldigt u!’_ heeft hij gezegd tegen hen, _‘vul de zeeën, en het land!’_.

Misschien dat zo’n lezing van Genesis ons zou helpen om te beseffen dat God al
een band had met de schepping, nog voor dat er mensen waren. Met goede vrijdag
lezen we in de kerk over het sterven van Jezus. Pas met Pasen mogen we lezen
over zijn opstanding. Daartussen zit een tijd van rouw, van schuldbewustheid en
van een diepe eenzaamheid: God is dood, en wij hebben hem vermoord. Laten we zo
ook eens Genesis lezen: eerst dag één tot vijf. En dan een tijdje niets. Pas
dan, als we wat dieper nagedacht hebben over onze band met de schepping, en wat
nederiger zijn geworden, mogen we verder lezen; over de zaden en noten die we
als voedsel krijgen van God; over de omzwervingen van onze voorouders, die in
slavernij terecht raken en daaruit bevrijd worden; over de worstelingen van een
volk met geloof, geweld en macht. En uiteindelijk over Jezus, die ons God
opnieuw leert kennen, als een vader die voor ál zijn kinderen zorgt; ook die
die niet als mens geboren zijn.
