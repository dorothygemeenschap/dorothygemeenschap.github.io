---
layout: default
title: Pionieren
date: 2020-06-09
published: true
author: Matthias
---
Het hoge woord is eruit: het land is gekocht! Als locatie voor onze
leefgemeenschap hebben we lange tijd een plek op het platteland tussen
Amstelveen en Uithoorn op het oog gehad. De Protestantse Diaconie van Amsterdam
wil daar een duurzame boerderij, De Meent, starten met daarnaast ruimte voor
een leefgemeenschap: wij! In juni kregen we het verlossend nieuws dat de
diaconie het land gekocht heeft en hebben we, helaas afzonderlijk van elkaar,
de champagneflessen opengetrokken. We zijn erg blij met het nieuws en verheugen
ons op de aankomende tijd waarin we echt mogen beginnen met bouwen aan onze
leefgemeenschap. Onze handen beginnen te jeuken en we raken geïnspireerd door
alle mogelijkheden. 

We hebben lang op dit moment gewacht. In 2018 verscheen op onze blog
[het eerste nieuws over deze locatie](2018/06/29/woonplek-en-boerderij/),
maar in feite begon het al drie jaar geleden toen we in contact kwamen met de
diaconie over hun plannen voor deze locatie. Daarop volgde een lang traject met
onderhandelingen over de aankoop, onderzoek naar de mogelijkheden binnen het
bestemmingsplan en het aanvragen van vergunningen, maar nu is het zo ver!
 
Terugblikkend hebben we als groep moeten leren omgaan met het wachten. We
wisten niet hoe lang het zou duren eer het land gekocht zou zijn, sterker nog,
we wisten ook niet of het land ooit gekocht zou worden. Samen hebben we
nagedacht over wat het betekent om te wachten en over de praktische vraag hoe
we de tijd het beste in kunnen vullen. Wachten doet voor elk mens iets anders.
Als ik over mijzelf spreek: ik hou wel van wachten, ik kan me al verheugen in
de anticipatie op iets leuks in de toekomst. Je mag dan al een beetje gaan
dromen over hoe het zal zijn en bezig zijn met het maken van mooie plannen
(zonder dat je tegen allerlei moeilijkheden aanloopt).
 
Anderzijds is het ook lastig om te wachten, want hoewel onze
gemeenschapsplannen even pas op de plaats moesten maken ging de rest van onze
levens wel gewoon door. Zo zijn Willem en Talitha getrouwd, zijn Anna en Herman
uit het [Noëlhuis](http://www.noelhuis.nl/) verhuisd, heeft Sofie een relatie
gekregen en ben ik afgestudeerd en op zoek naar werk. Als groep hebben we
daarom bewust ervoor gekozen om op gezette tijden te praten over hoe we in het
wachten staan en hoe iedereen de toekomst voor zich ziet. Terwijl we zo onze
levens leiden probeerden we er een plekje in gereserveerd te houden voor de
Dorothy gemeenschap, een plekje die nu gaat worden gevuld.
 
De koop is dus rond, maar het pand dat er staat moet tegen de vlakte en er komt
een geheel nieuw huis te staan. We hebben besloten om op de locatie te gaan
wonen in een tijdelijke woning tijdens de bouw zodat we alvast kunnen gaan
beginnen met het opzetten van projecten en zodat we als groep alvast kunnen
gaan proeven van het gemeenschapsleven. Marten van de Gastvrije Hoeve gaat er
ook wonen in een tijdelijke woning zodat hij gelijk aan zijn boerenbedrijf kan
beginnen. We hebben er zin in om tegelijk samen op te gaan trekken op de
locatie.
 
Met hulp van de diaconie hebben we een mooie tijdelijke woning gevonden met
houten bekleding en een puntdak. Hier gaan Anna, Herman, Naomi (2), Sofie,
Mieke en ik de komende tijd in wonen. Mieke is sinds de winter betrokken
geraakt bij de Dorothy-gemeenschap en wil graag samen met ons het avontuur van
de beginfase in de tijdelijke woning aangaan. Ze brengt nieuwe energie en goede
ideeën met zich mee en we zijn blij om haar erbij te hebben. Willem blijft
voorlopig samen met Talitha in het Noëlhuis wonen maar hopen geregeld op bezoek
te komen!
 
Vanaf augustus hopen we de tijdelijke woning te kunnen betrekken en te gaan
beginnen met het opzetten van onze leefgemeenschap. Om alvast wat te delen over
de activiteiten die we in deze opstartfase willen gaan doen, hier een indruk:
We gaan beginnen met het aanleggen van een moestuin waar we onze eigen groente
en fruit kunnen gaan verbouwen. We gaan alvast meubels en keukenkastjes en
dergelijke verzamelen of zelf bouwen. We gaan rondetafelgesprekken en lezingen,
cursussen en workshops, film- en muziekavonden organiseren. En zo hebben we nog
wel meer ideeën qua projecten waarmee we kunnen beginnen en waarvan we jullie
graag op de hoogte houden zodra ze van start gaan. Uiteraard hopen we naast al
deze projecten gewoon een gastvrije plek te kunnen zijn voor mensen uit de
buurt (of verder weg!) en langskomende fietsers en wandelaars. 
 
De afgelopen twee jaar hebben we vaak getwijfeld of het allemaal wel door zou
gaan. Willem schreef in zijn blog van twee jaar geleden “wat wel nog op losse
schroeven staat, is of het verkrijgen van het stuk land écht doorgaat” en zo
hebben we vaak samen, of ieder voor zich, zo onze twijfels gehad. Maar zoals
Willem toen ook schreef zijn we dankbaar voor deze kans en verheugen we ons op
deze zomer waarin we, na lang wachten, uiteindelijk toch concreet vorm mogen
gaan geven aan onze leefgemeenschap.


{% include carousel.html id="kavel" ride="true"
     images="kavel-omgeving-1.jpg|kavel-zicht-op.jpg|kavel-omgeving-2.jpg|kavel-panden-hek.jpg" %}
