---
layout: default
title: Ik geloof in het goede voorbeeld
date: 2019-11-30
published: true
author: Anna
---
Laatst was een nieuwe vrijwilliger voor het eerst op bezoek bij ons in de
woongemeenschap. Ze had helpen koken en we hadden veel gepraat over wat er mis
is in de wereld en over hoe alles fundamenteel anders zou moeten in onze
samenleving. We hadden het over acties die gepland in onze agenda's staan, voor
het klimaat, tegen kernwapens enzovoort. En deze vrouw zuchtte, "hoe kunnen we
de maatschappij nou ooit  op een dieper niveau veranderen? We kunnen wel her en
der actie voeren voor dit of dat, en af en toe winnen we iets kleins. Maar
alles moet eigenlijk zó anders."

Toen voelde ik opeens de politieke passie in mezelf opborrelen. Ik vertelde dat
ik geloof dat het belangrijk is om in jezelf en in je directe omgeving het
goede voorbeeld te laten zien, in het klein. En ik hoorde mezelf vurig
vertellen dat het altijd het uitgangspunt van de Catholic Worker-beweging is
geweest: de combinatie van én politieke actie én laten zien hoe het ook anders
kan. _"Building a new society in the shell of the old"_, zoals Peter Maurin al
bijna 100 jaar geleden [zei](https://www.catholicworker.org/petermaurin/easy-essays.html#CW-Believes).
Peter Maurin en Dorothy Day, de oprichters van de Catholic Worker beweging,
stichtten gemeenschappen die zich bezighielden met zowel directe politieke
actie voor een rechtvaardige samenleving, als directe hulp aan de armen. In hun
tijd was dat vooral actie tegen oorlog en voor de rechten van uitgebuite
arbeiders, en soep, brood en koffie uitdelen aan arme werkloze mannen op
straat. 

De laatste tijd voel ik niet zo veel passie of energie om echt actie te voeren.
Ik geloof er wel in, maar ik doe het al meer dan 15 jaar en ik word er de
laatste tijd zelden erg enthousiast van het idee. Dus dan bied ik maar weer
eens aan om thuis te blijven met ons kindje, zodat manlief wel op pad kan. Maar
in dat gesprek met die nieuwe vrijwilliger verbaasde het me hoe enthousiast ik
plotseling werd. Want ik wil wél de wereld veranderen, en ik zie om me heen dat
inspirerende voorbeelden wel effect hebben. 

Toen ik 15 was werd ik als eerste in de familie vegetariër, en een paar jaar
later was mijn ene zusje veganist en de andere zus zowel bezig met haar vlees-
als plastic consumptie te verminderen. En ik op mijn beurt was gestopt met
vlees eten vanwege mijn nieuwe vrienden die al vegetariër waren. Ook andere
belangrijke keuzes zoals minder vliegen of bewust minder loonarbeid worden
makkelijker als je iemand kent die dat ook doet. Ik bedoel niet dat wij alleen
elkaar kopiëren, eigen inzicht en overtuiging is natuurlijk de basis voor
radicale keuzes. Maar zowel als inspiratie als om te laten zien dat iets
mogelijk is in je eigen context, zijn voorbeelden van mensen in je omgeving
essentieel. 

Ik herken dat het hopeloos en frustrerend kan zijn om actie te voeren, omdat je
zelden direct resultaat krijgt te zien. Dan is het heel fijn om ondertussen ook
te bouwen aan een alternatief, en te proberen een voorbeeld te zijn. Zonder
anderen dat op te leggen of steeds met mensen in discussie te gaan over hoe
alles zou moeten, maar gewoon door zelf iets te doen en vorm te geven waar je
echt in gelooft. Zoals samen bidden met mensen uit verschillende religies of
geloofstradities. Of stoppen met nieuwe kleding kopen. Of zelf groente
verbouwen in je moestuin. Of plek bieden voor een vluchteling die van de staat
geen rechten krijgt. 

Aan de andere kant krijgt dit soort focus op jezelf, je eigen handelingen en
eigen moraliteit, ook steeds meer kritiek in het openbare debat. Een tijd
geleden stond er in Trouw [een essay](https://www.trouw.nl/opinie/klimaatmoralisten-de-enge-zichzelf-op-de-borst-kloppende-redders-van-de-aarde~b53c77bf/)
van filosoof René ten Bos over het problematische van het opkomende
klimaatmoralisme. Hij heeft goed onderbouwde kritiek, vooral op anderen dingen
opleggen of op de gedachte "als iedereen maar doet wat ik doe (afval scheiden,
stoppen met vliegen, etc) dan was het probleem al opgelost". Met de
eindconclusie van het essay, stem ik helemaal in. René ten Bos zegt ongeveer:
koester je moraliteit maar houd hem klein, en durf het aan om politieke strijd
te voeren als je iets dwarszit.

Een goede samenvatting voor wereldverbeteraars in onze tijd. En ik zou ook
willen toevoegen: samen, in kleine groepen of gemeenschappen, houden we zowel
het actievoeren als het neerzetten van het goede voorbeeld beter vol. En helpen
we elkaar om niet te ver te gaan in het een of het andere, en zo ons doel
voorbij te schieten. Juist samen in gemeenschap kunnen we werken aan "een
wereld waar het makkelijker is om goed te zijn", om nog eens Peter Maurin te
mogen citeren. Dit hoop ik in het komende jaar nog concreter met de
Dorothy-gemeenschap te mogen doen. 

<div style="text-align: center">
  <a href="https://twitter.com/adamjohnsonNYC/status/1049519866154242048">
    <img src="/img/cnn-climate-change-response-tweet.png" width="400" height="330" alt="CNN tweet and response">
  </a>
</div>
