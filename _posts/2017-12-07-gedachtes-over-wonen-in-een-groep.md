---
layout: default
title: Gedachtes over wonen in een groep
date: 2017-12-06
published: true
author: Herman
---
Net als bij een één-op-één relatie was ik in het begin ook echt verliefd op het
leven in een groep. Je hoeft nooit alleen te zijn wanneer je dat niet wil, er
zijn altijd leuke en interessante mensen om je heen, het is gewoon zo
supergezellig! Alsof ik op een schoolreisje was dat maar niet ophield! In de
eerste gemeenschap waar ik woonde, de [Catholic Worker van Los Angeles](http://lacatholicworker.org/),
zat ik eigenlijk altijd in de woonkamer. Ik probeerde dan mensen te overtuigen
om een bordspelletje te spelen, of las een boek. En als er iets gezamenlijks
georganiseerd was was ik erbij. Ik kan me niet herinneren dat ik ooit een
maaltijd, gebed, filmavond of discussiebijeenkomst miste. Ik vond eigenlijk
alles en iedereen leuk!

Ik was helemaal verkocht. Toen ik het jaar daarop ging studeren in Utrecht
zocht ik meteen een woongroepje, en het meest jammere vond ik eigenlijk dat we
niet elke dag samen aten! Het jaar daarop stopte ik met die studie, en ging in
de [Catholic Worker Londen](http://thecatholicworkerfarm.org/)
wonen. Nog steeds leuk! Maarja, die verliefdheid duurde niet eeuwig. Na een
poosje in Londen begon het me op te vallen dat de vergaderingen soms best lang
waren, en toen we op een gegeven moment weer eens met het hele team heel diep
aan het praten waren over een diep conflict dat achteraf helemaal nergens over
ging (iets over iemand die lelijke kerstballen op had gehangen in iemands
lievelings-kerstboom, geloof ik) weet ik nog dat ik bedacht: ik ben helemaal
niet van plan te trouwen met deze mensen, dus ik hóef helemaal niet alles met
ze uit te praten. Die gedachte had ik toen denk ik voor het eerst, want het gaf
me echt opluchting. Een non die toen een tijdje bij ons woonde verwoordde het
nog mooier toen we stukken steen uit onze moestuin-aarde aan het halen waren.
Ze zei: “Deze stenen zijn eigenlijk net als conflicten: De grote moeten eruit,
anders kan er niets groeien, maar als je begint met kiezeltjes te zoeken blijf
je aan de gang.”

Nog weer later, toen ik in Enschede woonde in [De Wonne](http://wonne.nl/), een
Franciscaans-geïnspireerde woongroep en opvangplek, begon het me pas echt op te
vallen hoe irritant het eigenlijk is om samen te leven met allemaal mensen.
Mensen zijn eigenlijk hele vervelende wezens. Mensen maken rommel en lawaai,
net als je behoefte hebt aan rust. En als je eens gezellig zit te kletsen komt
er zo’n zeurpiet vragen of het wat stiller kan. Mensen eten al het lekkere eten
op, zodat je de neiging krijgt er volgende keer nóg sneller bij te zijn als
iemand iets lekkers meeneemt. (Iemand maakte de grap: “we moeten snel zijn,
voor de egoïsten komen!”). Mensen maken dingen vies die je nodig hebt, en zijn
al geërgerd als je eventjes je afwas laat staan terwijl je iets anders doet.
Eigenlijk doen mensen precies alle irritante dingen die ik zelf ook doe, maar
dan zijn ze met meer, dus is het nog veel irritanter!

En dat was dan misschien nog wel het irritantste: dat ikzelf al die irritante
dingen ook doe! Door zo intens samen te leven met anderen lukt het me vaak niet
om mijn gezellige masker op te houden. Iemand vraagt om een kopje thee, en mijn
eerste reactie is: “kun je er zelf niet bij?”, of een kind vraagt of ik met hem
wil spelen, en ik zeg meteen dat hij iemand anders moet gaan zoeken. Ik kom
mezelf op die manier elke dag tegen.

Maar ondertussen ben ik ook alweer een beetje gewend aan die lastige kant. En
ik ben er zelfs van gaan genieten. Doordat het me toch niet lukt om de hele dag
mijn gezellige masker op te houden probeer ik het soms al niet eens meer, en ik
heb het gevoel dat contact daardoor ook oprechter kan worden, en de omgang met
mijn huisgenoten minder uit de hoogte. Toen ik in de psychiatrie werkte als
muziektherapeut kon ik net doen alsof ik alles op orde heb, een soort
modelmens. Terwijl de cliënten veel echter waren, van vlees en bloed. Nu denk
ik dat een deel daarvan ook is dat ik werkte op een plek waar de cliënten
daadwerkelijk woonden, dus ze konden zichzelf nergens verstoppen, terwijl ik al
mijn vervelende kanten lekker kan opsparen voor thuis, na vijven, als niemand
het ziet. Doordat dat in het [Noëlhuis](http://noelhuis.nl/) niet kan, is het
veel duidelijker dat we allemaal gebroken mensen zijn, en dat geeft ook een
soort lotgenootschap.

En dan is er soms opeens ook nog zo’n moment waarop het echt oprecht gezellig
is. Zoals het sinterklaasfeest laatst. Daar viel het me opeens op wat een bont
gezelschap er in onze groep bij elkaar gewaaid was, van Eritrese ingenieurs,
ex-monniken en radicale activisten tot aan Surinaamse kleuterleidsters,
theologen en kleine wilde jongetjes. Als we dan samen uit volle borst zingen
over de maan die door de bomen schijnt, dan voel ik nog steeds dat zelfde
enthousiasme, en weet ik: eigenlijk ben ik nog steeds verliefd!
