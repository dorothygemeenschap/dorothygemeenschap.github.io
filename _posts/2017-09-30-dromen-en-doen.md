---
layout: default
title: Dromen en doen!
date: 2017-09-30
published: true
author: Sofie
excerpt_separator: <!-- more -->
---
Vorig weekend zaten wij te dromen in een zonnige herfsttuin in Amsterdam
nieuw-west. We hadden een zogenaamde ‘Dorothy-dag’ gepland.  (Om verwarring te
voorkomen noem ik het maar niet Dorothy Day, naar de
[oprichtster](https://en.wikipedia.org/wiki/Dorothy_Day) van de Catholic Worker
beweging, want zo is ook een leuk
[festivalletje](https://www.facebook.com/events/1942830415979326/) genoemd dat
het Jeannette Noëlhuis op 14 oktober [organiseert](http://noelhuis.nl/dorothy-day/)).

We hadden er een dag voor uit getrokken om samen vooruit te kijken en
ongestoord met onze gezamenlijke droom bezig te zijn: de droom om over een
tijdje samen in een gastvrije gemeenschap te wonen. Zo bespraken we praktische
vergaderpunten over bijvoorbeeld wie welke functie in het bijna-op-te-richten
bestuur van de vereniging gaat vervullen, zetten we de puntjes op de i van de
statuten, en maakten we afspraken om met mensen te praten die ons wat kunnen
leren over bijv. duurzaam bouwen.

<!-- more -->

Maar ook namen we de tijd voor een viering met elkaar. Het was erg fijn om te
kunnen bidden met en voor elkaar en voor ons als gemeenschap, meerstemmig Taizé
te zingen met fluitende vogeltjes op de achtergrond, en brood en wijn te delen.
Verder hebben we de tijd genomen om van elkaar te horen hoe we onze eigen
toekomst zien met de Dorothy-gemeenschap. Het was bijzonder om dat zo naar
elkaar uit te spreken, we gaan met vertrouwen de toekomst tegemoet! Allemaal
zien we dat de Dorothy-gemeenschap heel natuurlijk past in onze levensweg tot
nu toe, en willen we er echt voor gaan!

Twee van ons gingen laatst namens het Noëlhuis een praatje houden bij een
nonnenklooster in Amersfoort, het was erg leuk om aan deze inmiddels allemaal
bejaarde, maatschappelijk betrokken zusters te vertellen over de
Dorothy-gemeenschap. Zij waren heel enthousiast en hadden het idee dat wij ‘hun
werk voortzetten’, maar dan in een nieuwe vorm. Altijd inspirerend om oudere
generaties te ontmoeten die ongeveer dezelfde idealen praktisch hebben
vormgegeven in hun leven, hun passie voor werken voor een mooiere wereld niet
zijn verloren, en vertrouwen hebben in jongere mensen die daar mee door gaan.
Dat geeft een gevoel van verbondenheid, we staan niet op onszelf. En we voelen
ons inderdaad verbonden met tradities van christelijke en activistische
gemeenschappen.

Wat betreft het ‘voortzetten’ van dingen: in de vorige blog schreven we al dat
we van het Franciscaans Milieuproject [Stoutenburg](http://www.stoutenburg.nl/)
allerlei meubels mochten hebben. Op 14 september was het zover: we hebben de
boel verhuist en tijdelijk opgeslagen in een loods. Op de foto staat de piano
klaar om op reis te gaan! Ik zie het helemaal voor me, een gezellige huiskamer
waar Willem achter de piano zit te spelen, iemand op de bank Nederlandse
woordjes zit te leren, een kind op de grond zit te spelen en de groenten, die
zojuist uit de moestuin zijn gehaald, voor de avondmaaltijd worden gesneden.

Rondom het boerenerf bij Uithoorn gebeurt ook van alles, maar daar kunnen we nog
niet te veel over loslaten in deze fase. We hebben geduld en zo gauw er meer
bekend is of het door kan gaan, zullen we dat vol vreugde vertellen. Een
spannende en hoopvolle tijd dus...

{% include carousel.html id="dromendoen" ride="true"
     images="IMG_20170923_125909-1037288157.jpg|IMG_20170923_184201-923710876.jpg|IMG_2683.jpg" %}

