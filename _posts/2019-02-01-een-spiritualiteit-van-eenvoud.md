---
layout: default
title: Een spiritualiteit van eenvoud
date: 2019-02-01
published: true
author: Sofie
---
Eind november was ik in het oecumenische Franse [klooster in Taizé](http://taize.fr/nl)
voor een stilte retraite. Even uit de hectiek van het alledaagse leven en
ruimte maken voor wezenlijke dingen. In zo’n week neem je deel aan het simpele
ritme van drie keer per dag gebed, en drie keer per dag een maaltijd in stilte.
In de ochtend krijg je een stuk tekst uit de bijbel, wat gedachten daarover en
suggesties voor reflectie mee. Dat is alles. De tijd breng je verder door in
stilte op je kamer, buiten op het mooie Franse platteland of in de stille kerk.
Doordat het ritme van de dag zo simpel is, gebeurt alles heel bewust. Rondom
deze retraite-week vroeg ik mijzelf af waarom ik zo opbloei van zo’n week. Wat
is het dat daar gebeurt? Ik zette het destijds voor mezelf op een rijtje (want
ik houd van overzichtelijke lijstjes):


1. Het geeft ruimte om te ontdekken en eerlijk en rustig te zien wat er mij
   leeft, daarop te reflecteren en er tijd voor te nemen. Dit zorgt voor
   inzichten en realisaties om mee te nemen.
2. Het is een moment om even stil te staan en te kijken waar ik vandaan komt,
   waar ik nu sta en waar ik heen ga of wil gaan. Herfocussen op waar het echt
   om gaat, wat goed en waar is.
3. Door gebed, introspectie en studie (bijbel en andere boeken) krijg ik een
   dieper begrip van het mysterie van wie of wat God is. En wie ik en de wereld
   in relatie daartoe zijn.
4. Ik ervaar iets meer van God, in de zin van het weten/kennen in het hart
   i.p.v intellectueel. De mysticus/het spirituele wezen dat ik ben gun ik meer
   ruimte om te groeien. Ik laat de Geest meer in mij ademen, en merk wat dat
   geeft en veranderd.
5. Er ontstaat in mij meer dankbaarheid, verwondering, creativiteit en
   hernieuwde levensadem. Ik kan genieten van kleine, simpele dingen. De natuur
   speelt hier ook een grote rol in.

Wat ik tijdens de retraite ervoer en wat ik daarvan in mijn dagelijkse leven
wil overbrengen, ligt dicht bij wat wij als Dorothy-gemeenschap ooit schreven
in ons ‘visie-document’, over een [spiritualiteit van eenvoud](/#visie-spiritualiteit).
Toen ik dat thuis weer eens las, zag ik dat de aspecten uit mijn lijstje veel
te maken hebben met wat we in onze visie schrijven: Een verlangen naar de rust
van ritme en eenvoud, ruimte voor stilte en bezinning, aandachtig en bewust
doen wat je doet, genieten van de schoonheid in de eenvoudige dingen op je
heen, verbondenheid met God, onszelf en de schepping. Na deze ervaring in het
klooster hoop ik dus weer vuriger dat we onze visie steeds meer waarheid kunnen
laten worden in ons leven.

Een spiritualiteit van eenvoud is een levensstijl. En één die ik ook echt nodig
heb om gezond te functioneren. Maar het gaat enorm in tegen het ritme van de
huidige maatschappij. Terwijl ik het nodig heb om ritme en rust te hebben,
ruimte voor mezelf en anderen, wordt ik constant overspoeld door een stroom van
prikkels: informatie, afleiding, vermaak, keuzes. Volgens mij moeten mensen
tegenwoordig veel meer bewust de keuze maken om ‘in het moment’ te leven en om
‘niets’ te doen. Om te wachten, te luisteren en te mijmeren gunnen we onszelf
vaak weinig tijd. We willen vaak alles tegelijk en snel iets hebben afgerond om
weer verder te gaan. Omdat er simpelweg zoveel andere mogelijkheden zijn. En
ondanks dat ik weet wat hierin goed voor mij zou zijn, echt in die ‘eenvoud’
leven doe ik met vallen en maar af en toe een beetje opstaan.  Straks in de
Dorothy-gemeenschap hopen we vanuit  een ‘spiritualiteit van eenvoud’  te
leven, en ook nu al, als gemeenschap zonder eigen huis, proberen we daar vorm
aan te geven.  Het is een doel op zich. Maar het gaat daarnaast ook over wat we
denken nodig te hebben om ook op andere gebieden in ons leven gezond en goed te
kunnen functioneren. De spiritualiteit is dus zowel doel als middel. We geloven
dat het een manier van kijken brengt waar waardering en verbinding uit voort
komt. Door een gezamenlijk gebedsritme brengen we onszelf steeds weer op een
plaats waar ons ego wegvalt, waar we naakt en kwetsbaar zijn, waar onze status
er niet toe doet. We willen leren puur als onszelf in aanwezigheid van God te
zijn. We geloven dat God op die momenten de meeste kans wordt gegeven om
dichtbij te komen, en dat zal ons weer helpen om oprechte verbindingen aan te
gaan met de wereld om ons heen.

Mooie ideeën, maar hoe ga ik dit nou meer in de praktijk brengen? Want met dat
verlangen kwam ik terug na de retraite. Wat ik toen voor mezelf heb opgesteld
is een simpel leefritme, niet pretentieus, eigenlijk heel normaal.  Maar
waardoor ik toch bewust dagelijks een beetje tijd inbouw voor stilte of gebed,
schoonheid en inspiratie. Of zoals we het in onze visie verwoorden: ruimte om
‘naar binnen en naar buiten te kijken’. Ik vind  soms best moeilijk vol te
houden. Het lijkt altijd het eerste te zijn dat sneuvelt.  Hoe proberen jullie
de stilte, de Geest, je spiritualiteit, het eenvoudig en bewust leven ruimte te
geven in je leven?

{% include carousel.html id="taize" ride="true"
     images="taize-stoelen.jpg|taize-klooster-zon.jpg|taize-gebedsruimte.jpg" %}
