---
layout: default
title: Wake bij detentiecentrum Schiphol - 4 maart 2018
date: 2018-02-21
published: true
author: Anna
---
In de veertigdagentijd wordt er elke zondag een wake [georganiseerd](http://schipholwakes.nl/)
bij de [migrantengevangenis](https://www.dji.nl/locaties/detentiecentra/justitieel-complex-schiphol/)
(detentiecentrum) op Schiphol-Noordwest. Al vele jaren worden deze wakes, in de
vorm van een gebedsviering, georganiseerd bij detentiecentra in Amsterdam,
[Zeist](http://www.wakezeist.nl/) en [Rotterdam](http://www.samen010.nl/projecten/alle-projecten/welkom-onthaal/).
Helaas is het nog even hard nodig, omdat onschuldige mensen op deze plekken nog
steeds worden opgesloten. Hun enige delict is om zich in Nederland te bevinden
zonder alle vereiste papieren.

Zelf was ik zes jaar geleden voor het eerst bij een van deze wakes, en toch
raakt het me elke keer weer. Zeker op Schiphol is het contrast schrijnend
tussen de blije reizigers die vertrekken en de migranten, die ooit op de
Europese vrijheid hoopten, en nu opgesloten zitten zonder einddatum.

Zoals ik het zie zijn er drie grote redenen om te blijven waken bij de
gevangenis. Ten eerste uit protest, om ons publiekelijk uit te spreken tegen
het huidige migratie- en detentiebeleid. Onschuldige mensen opsluiten, hoe kan
dat nog in 2018? Bij de [brand](https://nl.wikipedia.org/wiki/Schipholbrand)
in het oude provisorische detentiecentrum op Schiphol in 2005, zijn 11
opgesloten migranten overleden. Deze en alle andere slachtoffers van het
huidige systeem mogen niet vergeten worden. We hopen dat de wakes zullen
bijdragen aan een humaan maatschappelijk debat over migratie, Fort Europa en de
omgang met ongedocumenteerde en onuitzetbare mensen in Nederland. Want
eindeloos opsluiten is geen oplossing!

Ten tweede is het belangrijk om te waken om de mensen in de gevangenis een
vonkje hoop mee te geven en hun een hart onder de riem te steken. Door het
zwaaien en het oogcontact, ook al is het zonder woorden, ontstaat er
communicatie tussen gelijkwaardige mensen. Onze aanwezigheid en het contact
door de ramen en muren heen laat de migranten weten dat ze niet vergeten zijn.
Vaak hebben we mensen horen getuigen dat de wakes en andere protesten als
ontzettend belangrijk worden ervaren. Soms zijn ze het enige wat maakt dat
iemand nog durft te hopen op een betere toekomst.

Tenslotte is de wake een manier om te bidden waar het echt uitmaakt. Door
jezelf zo dichtbij te plaatsen waar onrecht en menselijk lijden gebeurt, voelt
het gebed voor gerechtigheid niet alleen echt en oprecht maar ook dwingend. Uit
onmacht en verdriet roepen wij naar God. Door het onrecht en ongelijkheid van
dichtbij te ervaren kunnen we onze levens hierdoor laten be√Ønvloeden. Met de
beelden van wanhopige mensen achter tralies of dikke ramen op je netvlies zul
je minder snel vergeten wat onze Nederlandse samenleving mensen zonder papieren
aandoet. En vervolgens kun je je voor gelijkheid en gastvrijheid inzetten, zij
het op grote of juist hele kleine schaal. Zo geloof ik dat het toch zin heeft
om keer op keer geraakt te worden.

Op 4 maart mag de Dorothy-gemeenschap voor het eerst een wake organiseren. We
nodigen jullie allemaal uit om het mee te maken! Van 14:00 - 15:30 bij
het Detentiecentrum op Duizendbladweg 100. Je kunt er makkelijk
[komen](https://9292.nl/reisadvies/schiphol_plaza/schiphol_bushalte-koninklijke-marechaussee/aankomst/2018-03-04T1350)
met [Bus 185](https://www.connexxion.nl/dienstregeling/lijn?id=M185) van
Schiphol Plaza, halte Koninklijke Marechaussee.

Lees meer op [schipholwakes.nl](http://schipholwakes.nl/) of neem contact met
ons op als je vragen hebt. Tot op 4 maart!

{% include carousel.html id="schipholwakes" ride="true"
     images="IMG_20170301_144120.jpg|IMG_20170301_144135.jpg|IMG_20170414_143009.jpg" %}

