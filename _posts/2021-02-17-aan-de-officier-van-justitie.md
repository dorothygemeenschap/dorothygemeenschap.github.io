---
layout: default
title: Aan de Officier van Justitie
date: 2021-02-17
published: true
author: Herman
---
Herman deed laatst mee aan [een actie](https://www.nhnieuws.nl/nieuws/280444/zeven-extinction-rebellion-activisten-aangehouden-bij-protest-op-schiphol)
tegen de staatsteun die naar KLM gaat, zonder degelijke klimaatvoorwaarden.
Toen hij gevraagd werd om met zijn spandoek weg te gaan uit de vertrekhal van
schiphol is hij blijven staan. Gisteren ontving hij hiervoor een boete van
€234. Hieronder zijn eerste reactie aan de officier van justitie

---

Beste Officier van Justitie,

<br>

Vandaag ontving ik van u een brief, onder de titel ‘Strafbeschikking’. U
verwijt mij daarin van ‘huisvredebreuk door vertoeven door tweeof (sic) meer
verenigde personen gepleegd’. En u vraagt mij vriendelijk om €234 over te maken
aan het Centraal Justitieel incassobureau.

De brief die u schrijft doet mij denken dat u ervaring heeft met het innen van
geld van mensen of organisaties die anderen schade aandoen. Dat doet mij deugd,
want ik heb een probleem waar u mij wellicht mee kunt helpen.

Onlangs is er namelijk namens mij €200 overgemaakt naar een groep bij mij in de
buurt<sup title="Voor het gemak deel ik de €3.400.000,00 even door 17 miljoen Nederlanders om bij mijn eigen bedrag uit te komen.">1</sup>.
Ik had hier geen toestemming voor gegeven, en steun deze organisatie
absoluut niet. Sterker nog, deze organisatie is een bedreiging voor de
veiligheid en stabiliteit in de buurt waar ik woon.  Momenteel is het vooral
geluidsoverlast van de absurde herriemachines waarmee deze bende door de polder
waar ik woon sjeest. Maar op lange termijn zijn deze luide gevallen zo
schadelijk dat de kans groot is op [dijkdoorbraak](https://www.nhnieuws.nl/nieuws/280560/experts-over-stijgend-zeewater-grote-datacenters-in-de-polder-zijn-eigenlijk-bizar).
Mijn huis zou dan vijf meter onder water komen te staan.

U kunt begrijpen dat ik niet graag heb dat deze groep met mijn geld(!) méér
toeren gaat organiseren.  In mijn eentje voel ik me niet opgewassen tegen deze
groep, dus ik heb geprobeerd meer mensen te spreken die in hetzelfde schuitje
zaten. Samen zijn we vervolgens naar de plek gegaan waar deze groep hun tochten
begint, om daar ons punt te maken.

Ironisch genoeg hebben zíj toen de politie<sup title="Nouja, in dit geval de KMAR.">2</sup>
gebeld, en die hebben ons verwijderd. Het is mij dus niet gelukt mijn €200
terug te krijgen. Heeft u misschien tips om dit alsnog aan te pakken?

...

Excuses, ik reageer op uw serieuze brief misschien wat flauw. Dat is denk ik
omdat de hele situatie zó absurd is. Maar ik zal toch nog even iets serieuzer
proberen te zijn:

De KLM heeft onlangs €3.400.000,00 ontvangen van de Nederlandse staat. Dat is
ongeveer €200 per Nederlander. Hier staan geen nieuwe klimaat-eisen tegenover<sup title="De 50% CO₂ reductie per km waarvan gesproken wordt was al gepland, en bestaat voor meer dan de helft uit CO₂-compensatie in plaats van reductie. Deze reductie is veel lager dan die gevraagd wordt van andere sectoren, en houdt geen rekening met het feit dat het aantal gevlogen kilometers stijgt waardoor de totale uitstoot van KLM nog steeds kan blijven stijgen.">3</sup>.
Dit terwijl de KLM bewust beleid voert om de globale CO₂ uitstoot te verhógen.
De KLM probeert namelijk zoveel mogelijk vluchten via Schiphol te laten gaan,
om zo te concurreren met andere luchtvaartmaatschappijen. Zo is het momenteel
duurder om met KLM direct te vliegen naar New York dan vanaf Frankfurt met KLM
óm te vliegen via schiphol. Dit om klanten weg te pikken bij Lufthansa. Vreemd
genoeg voert Lufthansa hetzelfde beleid, en is het dus vanuit Schiphol
goedkoper om naar New York te vliegen door met lufthansa óm te vliegen via
Frankfurt. Deze inefficiëntie wordt momenteel betaald door burgers, die via
belastinggeld zowel KLM als Lufthansa in de lucht houden.<sup title="Zie het artikel van Follow the Money voor meer achtergrond (link beneden)">4</sup>

En dit alles in een context waarin íedereen moet inleveren om een wereldwijde
klimaatramp binnen de perken te houden. Eigenlijk zijn de
[overvolle terminals](https://www.nhnieuws.nl/nieuws/277645/overvol-schiphol-geen-uitzondering-komende-tijd-wordt-alleen-maar-drukker)
die we laatst zagen midden in de corona-restricties een perfect voorbeeld van
hoe KLM (en andere luchtvaartbedrijven) denken om te kunnen gaan met globale
crises. Door ze te negeren, en een dikke middelvinger op te steken naar
iedereen die uit solidariteit moeilijke persoonlijke offers maakt.

Hiermee wil ik niet zeggen dat de mensen die voor KLM werken slecht in de zin
hebben. Ik denk dat het stuk voor stuk gewone mensen zijn, die in hun vrije
tijd hun best doen voor het klimaat. Net zoals klanten en winkeliers tijdens de
corona-crisis echt niet de slechterikken zijn, maar er toch een moment komt dat
winkels gesloten moeten worden. Zo is het ook met luchtvaart. Nu is het moment
om alle niet-essentiele luchtvaart in te perken. 

Veel mensen zullen zeggen dat ik ongeduldig ben, dat de maatschappij hard bezig
is met een omwenteling, maar dat die nou eenmaal tijd nodig heeft. Maar KLM is
niet bezig met een omwenteling. Schiphol werkt niet aan krimp, maar is bezig
met groei. Ik kan het tot slot toch niet laten om nog even Martin Luther King
te citeren, voor mij een grote bron van inspiratie. In zijn strijd voor
rassengelijkheid kwam hij ook het argument tegen dat zijn beweging te haastig
was. Dit is zijn reactie:

_“[What] is said here grows out of a tragic misconception of time. It is the
strangely irrational notion that there is something in the very flow of time
that will inevitably cure all ills. Actually, time is neutral. It can be used
either destructively or constructively. I am coming to feel that the people of
ill will have used time much more effectively than the people of good will. We
will have to repent in this generation not merely for the vitriolic words and
actions of the bad people but for the appalling silence of the good people. We
must come to see that human progress never rolls in on wheels of inevitability.
It comes through the tireless efforts and persistent work of men willing to be
coworkers with God, and without this hard work time itself becomes an ally of
the forces of social stagnation.” - Martin Luther King, [Letter from Birmingham Jail](https://letterfromjail.com/)._

Nog even terzake.

Ik vind de boete die u mij heeft opgelegd niet terecht. Momenteel ben ik aan
het overleggen met een advocaat over het aantekenen van verzet. U hoort
hierover nog van mij.

<br>

Met vriendelijke groet,

Herman van Veelen

---

_Voetnoten_
1. Voor het gemak deel ik de €3.400.000,00 even door 17 miljoen Nederlanders om bij mijn eigen bedrag uit te komen.
2. Nouja, in dit geval de KMAR.
3. De 50% CO₂ reductie per km waarvan gesproken wordt was al gepland, en bestaat voor meer dan de helft uit CO₂-compensatie in plaats van reductie. Deze reductie is veel lager dan die gevraagd wordt van andere sectoren, en houdt geen rekening met het feit dat het aantal gevlogen kilometers stijgt waardoor de totale uitstoot van KLM nog steeds kan blijven stijgen. Bron: [rtl nieuws](https://www.rtlnieuws.nl/economie/bedrijven/artikel/5171457/klm-uitstoot-milieu-vergroening-duurzaam-biobrandstof-luchtvaart), [KLM sustainabillity report](https://sustainabilityreport2019.airfranceklm.com/carbon-footprint/).
4. Lees vooral [dit sterke artikel](https://www.ftm.nl/artikelen/mayday-klm-fatale-crash-vermijden?share=HYCNakdsaGlZ92mlEYedxokR2JpuuFdt7lsC03jKpeVW8NuoaXMc8LOeThkhMVs%3D) van Follow the Money voor meer achtergrond.

<img src="/img/2021-02-06-spandoek-schiphol.jpg" alt="" style="width: 100%;"/>
