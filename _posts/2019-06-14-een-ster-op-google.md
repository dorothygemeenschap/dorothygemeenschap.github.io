---
layout: default
title: Één ster op Google
date: 2019-06-14
published: true
author: Anna
---
Tireshma is een jonge vrouw uit Ethiopië die een poosje in het Jeannette
Noëlhuis met ons heeft samengewoond. Ze kwam als jonge, alleenstaande moeder
met een baby van toen acht maanden. Een aantal maanden later bleek dat ze
opnieuw zwanger was, en vlak voor de bevalling moest ze doorverhuizen naar een
AZC. Het was niet vanzelfsprekend, maar gelukkig kreeg ze een plek in het enige
AZC in Amsterdam. Onlangs ging ik samen met mijn eigen dochtertje naar Tireshma
toe op kraambezoek.

Om de OV-route op te zoeken ging ik eerst googelen waar dat AZC in
Amsterdam-West nou precies zit. Toen zag ik dat het AZC, net zoals alle andere
plekken tegenwoordig, een review en beoordeling had op Google maps. Het had één
ster (van de maximale vijf) en een hele negatieve [toelichting](https://www.google.com/maps/contrib/104636482438315884702/place/ChIJN3JpQTDjxUcRgk7jsGeIfqc/@52.3716479,4.2420095,9z/data=!4m6!1m5!8m4!1e1!2s104636482438315884702!3m1!1e1)
over dat er niet goed wordt schoongemaakt en het personeel racistisch is. Het
voelde een beetje absurd, om over een AZC te lezen alsof het een restaurant of
toeristenattractie was. Maar ik realiseerde me dat het ook iets moois en
gelijkwaardigs heeft dat asielzoekers tegenwoordig hun opvang kunnen beoordelen
op Google. Hoe dan ook, die ene ster bleef ook een beetje bij mij hangen. Het
is natuurlijk geen leuke plek, zo'n AZC. Ik heb een keer gelezen dat het
Nederlandse COA, dat alle AZC's runt, met schaalvoordelen werkt om te kunnen
bezuinigen en daarom nooit minder dan 400 asielzoekers in één opvangcentrum
plaatst. Het is ook beleid om de asielzoekers vaak door te schuiven naar een
andere plek, zodat ze geen binding vormen met de omgeving of met mensen van
buiten bevriend raken. Bovenop dit beleid komt natuurlijk ook de situatie waar
de mensen zich in bevinden, de slopende onzekerheid tijdens het wachten op
(misschien) een verblijfsstatus of zelfs het wanhopige wachten op een dreigende
uitzetting naar een plek waar je absoluut niet naartoe wilt. Zo'n
levenssituatie zou ik waarschijnlijk niet één maar nul sterren geven.

Met deze gedachten in mijn hoofd kwam ik aan bij het AZC aan de andere kant van
de stad. Ik kon geen bordje met receptie vinden, maar er ging een looppad langs
de slagboom en daar kwam ik het terrein op. Daar stonden tientallen witte
tijdelijke container-achtige huisjes netjes in rijen. Meteen naar rechts zag ik
het huisje met het kamernummer wat Tireshma me had doorgegeven. Ik klopte aan
en ze kwam mij lachend omhelzen. Al mijn negatieve gedachten waren meteen
verdwenen, want Tireshma heeft een ongelooflijk positieve energie. Ik heb haar
twee weken oude baby’tje bewonderd en vastgehouden, we hebben wat gekletst van
en onze dreumesen hebben lekker met elkaar gespeeld. Ze vertelde dat de
bevalling heel heftig was, maar dat het nu al weer best goed gaat. Ik zag haar
heel ontspannen en met veel liefde haar kleine baby verzorgen. 

Buiten was er een speeltuin en veel kinderen waren er samen aan het spelen.
Tireshma had in haar huisje twee slaapkamers en deelde de keuken en badkamer
met een paar andere moeders met kleine kinderen. Daar was ze ook tevreden mee.

Op een gegeven moment klopte een jonge vrouw met hoofddoek op Tireshma’s raam.
Ze had haar armen vol studieboeken en pennen en ik dacht eerst dat ze
taaldocente was. Maar het bleek Tiresma’s beste vriendin te zijn, en ook een
jonge moeder uit Ethiopië. Ik begreep dat de twee vrouwen in de korte tijd dat
Tireshma daar in het AZC zat dikke vriendinnen waren geworden, en het verschil
in geloofsovertuiging leek totaal geen issue te zijn. 

Toen het voor mij tijd was om naar huis te gaan zei Tireshma dat ik niet moest
vergeten om me weer uit te schrijven bij de receptie. “Oh, daar ben ik niet
eens langs geweest”, lachte ik. Eigenlijk wist ik wel dat je je altijd als
bezoeker in het AZC moet aanmelden en inschrijven. Maar ik had het juiste
huisje meteen gevonden en toen vond ik het de moeite niet om de receptie nog op
te zoeken. “Maar jij bent wel heel Nederlands geworden” zei ik, “van de orde en
de regeltjes!” Hierover lachend gingen we uit elkaar, en met hele andere
gedachten dan op de heenweg bracht ik de lange terugreis met tram en metro
door. 

Ik heb veel bewondering voor Tireshma, ze is een enorm sterke vrouw die ondanks
alle moeilijkheden vrolijk en positief blijft. Zonder te klagen zorgt ze in
haar eentje voor een pasgeboren baby en een kleine peuter, vlak na een
keizersnede. Haar toekomst in Nederland is nog steeds onzeker, maar toch blijft
ze de taal oefenen en nieuwe vrienden maken. Tireshma heeft me weer eens laten
zien dat je wel kunt blijven lachen, ook al woon je onvrijwillig op en plekje
met maar één ster op Google. En je levenssituatie kan wel zo donker lijken, het
is toch wat je ervan maakt. Onrecht moet natuurlijk nog bestreden worden, maar
ondertussen kun je je rijk voelen van liefde en vriendschap. En elke dag elkaar
een stukje verder helpen. 

Van harte hoop ik dat Tireshma’s baby in veiligheid mag opgroeien. Ze is in
goed gezelschap, want tenslotte is Jezus ook in armoede geboren, op een plek
met maar één ster. 
