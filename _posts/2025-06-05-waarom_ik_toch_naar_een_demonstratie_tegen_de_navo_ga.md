---
layout: default
title: Waarom ik (toch) naar een demonstratie tegen de NAVO ga
date: 2025-06-05T06:49:52.887Z
published: true
excerpt_separator: <!--more-->
author: Herman
---
Een tijdje geleden vroegen vrienden van ons of we mee wilden organiseren aan een actie tijdens de NAVO-top. 
Ik heb al vaker geprotesteerd tegen militarisme, kernwapens en wapenhandel. Maar deze keer moest ik er even goed over nadenken.
oeten we nu er oorlog is in Europa niet juist hopen op een sterke NAVO? Moeten we ons niet solidair opstellen met de 
mensen in Oekraïne door vooral veel militaire steun te leveren? Zijn het niet juist de nationalistische krachten in 
Europa en de VS die onze veiligheid en solidariteit op het spel zetten door de NAVO te ondermijnen 
(en militaire samenwerking binnen Europa tegen te werken)? Dit vind ik moeilijke vragen.
<!--more-->

Een paar jaar geleden werd ik maar weinig uitgedaagd als ik me uitsprak tegen oorlog als oplossing. 
Toen vond iedereen (OK, iedereen binnen mijn bubbel) dat banken moesten stoppen met investeren in wapenhandel, 
was er een kamermeerderheid voor het tekenen van een VN verbod op kernwapens (dat er trouwens ook [gekomen is](https://nl.wikipedia.org/wiki/Verdrag_inzake_het_verbod_op_kernwapens)),
en zong Pieter Derks vol trots dat hij ‘[van de witte vlag](https://open.spotify.com/track/2JtTAJqiXkr09g2oXFE58E?si=mgBK6FZkTzuGu63DD6kRGA)’ was.

Maar dat is nu wel anders. De politieke podcasts die ik luister hebben het vooral over het belang van meer wapens naar Oekraïne, 
de partij waarop ik meestal stem is groot fan van ‘re-arm Europe’, en ook veel van mijn vrienden en familie zijn vooral blij 
dat Poetin tegengehouden wordt.

**De realiteit van oorlog**  
Maar toch mis ik iets in alle verhalen over ‘veiligheid in Europa’. Niemand lijkt het te willen hebben over de realiteit van oorlog. 
In Oekraïne gaan er gemiddeld per dag rond de 250 mensen dood[^1]. Dat is meer dan 10 per uur. Uur na uur, al drie jaar lang.
Aan Russische kant zijn het vooral mannen uit arme verafgelegen regio's, en bijvoorbeeld mannen uit de gevangenis[^2].
Aan Oekraïense kant staan mannen die niet met hun gezin mee hebben mogen vluchten, maar gedwongen worden in het leger te 
gaan. Als vader van twee lieve dochters krijg ik buikpijn elke keer dat ik daaraan denk.

Op zoek naar meer informatie over deze mensen stuit ik op [een overzicht](https://ualosses.org/en/soldiers/) van overleden Oekraïense soldaten.  
Waar er een foto bekend is staat die erbij, maar bij de meeste mannen staat een anoniem plaatje van een militair. 
De eindeloze lijst met gezichtsloze oorlogsslachtoffers doet me onwillekeurig denken aan een veld met witte kruisjes op 
een oorlogsbegraafplaats waar mijn ouders me als kind eens mee naartoe namen.

Veel van de soldaten zelf lijken ook genoeg te hebben van het geweld. Alleen al aan Oekraïense kant zijn er, ondanks straffen 
die oplopen tot 12 jaar gevangenis, al minstens 100.000 mannen gedeserteerd (op een leger van rond de 300.000 mensen)[^3]. 
En uit beide landen vluchtten meer dan honderdduizend mannen om de dienstplicht te ontwijken[^4].

Maar over de werkelijkheid van ontheemde moedeloze mensen die elkaar aan een front dag na dag verminken en vermoorden 
wordt maar weinig geschreven in onze kranten. In plaats daarvan gaat het over “miljarden aan militaire steun”, over 
wapensystemen: Patriots, drones, HIMARS, en over mineralendeals.

**De menseneter**  
De laatste tijd lees ik bij ons avondgebed regelmatig iets van Dorothee Sölle, een Duitse bevrijdingstheologe. 
Het zijn teksten uit de jaren 80, en eigenlijk vond ik ze altijd wat oubollig klinken. 
Maar nu het militarisme weer populair wordt zijn ze opeens vreemd actueel. Ze schrijft over de ‘menseneter’:
  <p style="text-align: center;"> 
  <i>“Ik heb het nu niet zo slecht <br>
in het huis van de menseneter <br>
overdag dwaalt hij door het land <br>
om raketten te plaatsen <br>
wegen te vernietigen <br>
en de jonge mannen te trainen <br>
in verhoogde paraatheid naar binnen en naar buiten <br>
[...] <br>
ik loop overdag vrij rond <br>
in het huis van de menseneter <br>
maak grapjes met zijn vrouw en denk verder niet na <br>
 <br>
Alleen ‘s avonds als hij naar huis komt <br>
rondsnuffelt en mij zoekt <br>
beef ik van angst <br>
in mijn bomvrije kistje <br>
Dan zie ik voor mij <br>
afgerukte ledematen <br>
[...] <br>
Er komt een dag <br>
dat is nog nooit anders geweest <br>
waarop de menseneter ons verslindt <br>
zo is het nog altijd gegaan” </i> <br>
- Dorothee Sölle, In het huis van de menseneter.
</p>

Als ik nadenk over de oorlog in Oekraïne wordt ik bang. En in die angst ben ik vaak stiekem blij met onze militaire overmacht. 
Als lid van de NAVO, met ons enorme militaire budget[^5], en legerbases en massavernietigingswapens op strategische plekken over 
de hele wereld kan ons niets gebeuren, toch? De menseneter beschermt ons wel. De wapens van de NAVO voelen in goede handen: 
wij zijn het vrije westen, met democratische waarden en hoge morele standaarden. Toch? Nouja, soms hebben we wat koloniale 
neigingen natuurlijk, en de economie moet ook draaien, maar over het algemeen wel, toch? Ook die aanname staat bij mij de 
laatste tijd onder druk. Kernwapens in de handen van (schijnbaar) verstandige mensen als Obama of Biden voelen misschien nog 
wel acceptabel. Maar willen we als mensheid echt dat iemand als Trump (en de mensen om hem heen) de macht heeft over een rode 
knop die de hele wereld onleefbaar kan maken? En hoe zit het dichter bij huis: willen wij een herbewapend Europa onder 
leiding van PVV, AfD en Front National? Dit doet mij denken aan het gedicht van Dorothee Sölle: Al onze investeringen in de 
menseneter die het militarisme is kunnen ook zomaar in ons eigen land in foute handen vallen.

**Wegkijken is geen optie**  
Hiermee bedoel ik natuurlijk niet dat we rustig moeten toezien hoe de wereld om ons heen verslonden wordt 
door autocraten met grote legers. Zeker vanuit onze geprivilegieerde positie in de wereld is het niet te 
verdedigen om slachtoffers van oorlogsgeweld zomaar aan hun lot over te laten. Maar het voelt nu alsof 
militaire steun de enige vorm van steun is die we kunnen bedenken. In het begin van de oorlog in Oekraïne 
lag die balans heel anders: in eerste instantie was er enorme aandacht voor de vluchtelingen, maar ook voor 
economische en politieke sancties. Opeens bleek dat als je als internationale gemeenschap ergens echt iets 
tegen wil doen er een enorm palet aan mogelijke acties is. Ik wist niet eens dat het überhaupt mogelijk 
was om landen uit te sluiten van het SWIFT-systeem voor bank-transacties bijvoorbeeld. 
Maar ook bij andere conflicten, waar onze geo-politieke belangen minder spelen, kijken we heel anders naar 
militaire steun. Het voorstel om actief wapens naar Gaza te sturen klinkt voor de meeste mensen compleet absurd.

Natuurlijk doen economische sancties ons pijn. Maar militaire steun kost ook geld. En aan economische sancties 
gaan geen (of in ieder geval veel minder) mensen dood. 
En natuurlijk werken economische sancties niet altijd. Maar militaire steun ook niet. 
De enorme militaire overmacht van de NAVO heeft een oorlog in Oekraïne helaas ook niet weten te voorkomen.

Naast sancties denk ik dat ons palet aan verzet tegen buitenlandse autocraten nog enorm uitgebreid kan worden. 
Waarom zijn we bijvoorbeeld wel bereid een Rus dood te schieten om hem onschadelijk te maken, maar is een Russische 
deserteur die zelf graag het leger uit wil in bijna geen Europees land welkom?

Nog zo’n jaren ’80 boek dat voor mij opeens weer heel actueel lijkt 
is ‘[Civilian Based Defense](https://www.nonviolent-conflict.org/resource/civilian-based-defense-a-post-military-weapons-system/)’ 
van Gene Sharp.Hierin beschrijft hij een heel arsenaal van methodes om invloed uit te oefenen op landen die een 
militaire invasie uitvoeren, ook van buitenaf. Zijn kernpunt: een land is nooit één machtsblok: Poetin kan 
alleen macht uitoefenen in zoverre als mensen en organisaties hem macht geven. En al die mensen en organisaties 
hebben weer hun eigen belangen en overwegingen. Hier zit het zwakke punt in elke dictatuur. Dus in plaats van de 
Russische staat te bevechten waar die sterk is, namelijk militair, is het veel logischer om die elders aan te pakken: 
bijvoorbeeld op het gebied van (morele en formele) autoriteit, fysieke arbeid (denk aan stakingen), (wetenschappelijke) 
kennis en praktische vaardigheden, grondstoffen, en economische mogelijkheden. Sharp schudt zo een lijst van 198 creatieve 
geweldloze methodes uit zijn mouw. En hij laat ook zien dat militaire bestrijding zelfs averechts kan werken op deze gebieden: 
Niets versterkt de autoriteit van een dictator meer dan een vijand van buitenaf, en de economie van Rusland draait nu vooral 
op wapenproductie. Bij Palestina zien we dit allemaal: de aanval van 7 oktober 2022 gaf Israël precies de speelruimte voor 
de genocide die nu plaatsvindt. 

Hier valt me trouwens ook het contrast op tussen het tegengaan van populistische machthebbers in het binnenland en in 
het buitenland. Een voorstel om Poetin te bestrijden met het volledige arsenaal van geweldloze strijd wordt al snel
weggezet als een zwaktebod. Terwijl iemand die leuzen schrijft op het hoofdkantoor van Forum voor Democratie wordt 
gezien als een halve terrorist die een veel te zwaar middel gebruikt. Voeren we oorlog tegen Rusland omdat we ons tot 
de laatste snik willen verzetten tegen rechtse dictatuur? Of is het vooral die enge _buitenlandse_ dictatuur waar we 
bang voor zijn, terwijl het verval van onze eigen democratie ons niet zoveel doet. Maar goed, dat is misschien stof voor 
een ander artikel.

**Dus toch**  
Ik kies er dus toch voor om mee te doen aan een actie tijdens de NAVO-top. Niet omdat ik denk dat we ons niet 
moeten organiseren tegen onrecht, maar omdat ik denk dat geweld ons niet gaat redden van onrecht. De NAVO, ooit 
begonnen als defensief verbond, kan na offensieve avonturen als Irak en Afghanistan niet meer serieus genomen 
worden als organisatie die ons richting vrede gaat helpen. Als je alleen een zaag hebt lijkt alles op een plank, 
en de grootste militaire macht ter wereld kan niet anders dan problemen tevergeefs proberen met geweld op te lossen. 
Of zoals Dorothee Sölle het schrijft:
<p style="text-align: center;"> 
  <i>
”Er komt een dag <br>
dat is nog nooit anders geweest <br>
waarop de menseneter ons verslindt <br>
zo is het nog altijd gegaan”
</i>
</p>

<br>
<br>
<br>











[^1]: Het exacte aantal oorlogsslachtoffers wordt door zowel Rusland als Oekraïne geheim gehouden, maar schattingen liggen rond de 200.000 mensen sinds de inval van Oekraïne op 24 februari 2022, [wikipedia](https://en.wikipedia.org/wiki/Casualties_of_the_Russo-Ukrainian_War).
[^2]: Zie bijvoorbeeld [dit artikel](https://www.bbc.com/news/articles/cgkm7lly61do) van de BBC.
[^3]: De cijfers komen uit [dit artikel](https://apnews.com/article/deserters-awol-ukraine-russia-war-def676562552d42bc5d593363c9e5ea0) van APnews. Met de framing van het artikel dat dit iets verschrikkelijks is ben ik het dan weer minder eens.
[^4]: 250.000 Russische dienstplichtige mannen en 170.000 Oekraïense, schat een [Duitse pacifistische vereniging](https://de.connection-ev.org/article-3870). Maar omdat ik geen betere bron kon vinden ben ik wat voorzichtig met getallen.
[^5]:  55% van alle militaire uitgaven wereldwijd worden gedaan door de NAVO, [SIPRI](https://www.sipri.org/media/press-release/2025/unprecedented-rise-global-military-expenditure-european-and-middle-east-spending-surges)
