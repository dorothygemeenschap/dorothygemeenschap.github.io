---
layout: default
title: Inspiratie uit Friesland
date: 2019-11-08
published: true
author: Sofie
---
Mijn beeld van Friesland is aardig vertekend. Als ik aan de provincie denk, zie
ik vooral grote grasvelden met Campina-koeien voor me, blonde vrouwen, en een
meer met zeilbootjes. Na afgelopen zomer is daar een extra (voor)oordeel
bijgekomen: er wonen vrije geesten met een hoop volharding!

Als Dorothy-gemeenschap willen we ons laten inspireren door andere plekken en
mensen die op een mooie manier proberen te leven. We gaan daarom soms langs bij
al bestaande initiatieven en groepen, om te leren van hun ervaringen en visie.
Één van die plekken bezochten we afgelopen juni, in Friesland. We kampeerden
een weekend bij [Frijlân](http://frijlan.nl/), een soort off-grid woongroep op
een stuk land onder de rook van Leeuwarden. Net als wat wij graag willen, leven
de mensen van Frijlân eenvoudig en met veel respect voor de natuur. Leuk dus om
over hun ervaringen te horen. 

De groep bestaat uit 4 vrouwen die (alleen, met kinderen of met honden) in
verschillende soorten ‘tiny houses’ wonen: een Mongoolse ‘Ger’, een Finse
‘Kota’ of een blokhutje. Geen stromend water of centrale verwarming, en enkel
wat elektriciteit door de zonnepaneeltjes op het dak. Het douchewater wordt
verwarmd doordat het water in buizen door de ‘biomeiler’ wordt geleid. De
biomeiler is een grote berg schapenmest, houtsnippers en menselijke
uitwerpselen, die na een aantal jaar gebroeid te hebben gebruikt zou kunnen
worden om de tuin de bemesten. De broeiwarmte kan het water tot wel 60 graden
opwarmen! Een ingenieus kringloop-systeem met een dubbele functie, wauw!

## Permacultuur

Van de mensen van Frijlân kregen we een kijkje in de principes van
permacultuur, die zij proberen toe te passen in hun manier van leven. Frisse
inspiratie om mee naar huis te nemen!

Permacultuur gaat over het ontwerpen van een leefomgeving die ecologisch
duurzaam en economisch stabiel is. Daarbij worden ecosystemen uit de natuur als
voorbeeld gebruikt. De harmonische samenwerking tussen mens, dier en planten
staat centraal. Zij vormen samen één ecosysteem dat elkaar de ruimte moet geven
zodat er overvloed ontstaat.
Elk onderdeel in het ontwerp heeft meerdere functies die bijdragen aan het
geheel. Een heg zorgt bijvoorbeeld voor windkering, wat gunstig is voor de
gewassen die daarachter groeien, en tegelijkertijd voor een schuilplaats voor
kleine dieren. Daarnaast zou elke ‘opbrengst’ uit 3 verschillende bronnen
moeten komen, waardoor je minder afhankelijk bent en risico spreidt. Ook
bijvoorbeeld als het gaat om inkomsten. De vrouwen van Frijlân zorgen dus ook
dat ze verschillende inkomstenbronnen hebben. Interessant om over na te denken
hoe wij dat als gemeenschap straks willen vormgeven.

Permacultuur is ontwikkeld om o.a. oplossingen te vinden voor problemen die
voortkomen uit monocultuur landbouw, zoals het verbruik van fossiele
brandstoffen en de grote gevoeligheid voor ziektes (van zowel gewassen als vee)
vanwege een gebrek aan natuurlijke diversiteit. Ook vervuiling van grondwater
door kunstmest en gebruik van bestrijdingsmiddelen die bijvoorbeeld zorgen voor
bijensterfte, zijn een groot probleem in ons huidige landbouwsysteem.
Permacultuur probeert een systeem te ontwerpen dat functies heeft voor de mens
(zoals voedselvoorziening), maar met de veerkracht van een natuurlijk
ecosysteem. Daarbij wordt gekeken naar zon, water en wind en hoe deze in het
systeem kunnen worden geïntegreerd. 

Irma, de vrouw die Frijlân opgezet heeft was enorm gepassioneerd over deze
manier van de ruimte inrichten en kon er veel over vertellen. Interessant,
omdat wij in de toekomst ook meer ‘buiten’ willen wonen en daarover na zullen
moeten denken. Ik heb me opnieuw verwonderd over hoeveel we eigenlijk aan de
natuur kunnen overlaten, er zitten zoveel mechanismen ingebouwd die we als mens
(ook voor ons eigen welzijn) gewoon niet moeten verstoren, maar vertrouwen.
Zoals het zuiveren van de bodem. Irma gaf het voorbeeld van distels die in
grote getalen op komen op stukken grond die ernstig vervuild zijn. Distels
halen langzaam gifstoffen uit de bodem. In onze ogen lijkt zo’n veld vol te
staan met onkruid, maar na een aantal jaar verdwijnen de distels, en kunnen er
weer andere planten groeien omdat de grond hersteld is. Soms is er vooral een
beetje geduld nodig dus. Een veel betere oplossing dat het afgraven van
vervuilde grond, het ergens dumpen, en elders betere grond vandaan halen,
waardoor uiteindelijk alles een beetje vervuild raakt.

Op hun eigen stuk grond laten de bewoners van Frijlân het onkruid rustig staan,
terwijl ze het goed in de gaten houden. Zo hebben ze op een bepaald stuk
alternatieven tussen het onkruid gezaaid, maar trekken ze het er pas uit als er
volgend jaar dubbel zoveel onkruid zou staan, omdat ze zien dat wij mensen vaak
te snel en verstorend ingrijpen. Echt een andere manier van tuinieren, die mij
wel enthousiast maakt! 

De principes van de permacultuur zijn ook breder toepasbaar op onze aarde en
samenleving als geheel: hoe kunnen we ervoor zorgen dat ieder schepsel, elk
stukje vegetatie, een plek krijgt in het geheel, waardoor alles kan bloeien en
kan profiteren van elkaars sterke kanten? Ook wij mensen gunnen elkaar vaak
geen vertrouwen en ruimte, en zien de kracht van diversiteit over het hoofd.

## Struggelen en (draken)dromen 

Naast Permacultuur vertelde Irma ons ook wat over ‘Dragon Dreaming’, een
methode om te gebruiken voor de realisatie van (duurzame) projecten. Daarbij
wordt uitgegaan van een proces van dromen, plannen, doen en vieren, waarbij die
4 verschillende fases in balans moeten zijn. Aandacht voor zowel persoonlijke
groei, gemeenschapsvorming en dienst aan de aarde/bredere samenleving is daarin
belangrijk, zodat er een win-win-win situatie ontstaat. Een filosofie die dus
niet ver af ligt van die van de permacultuur.

We vonden het interessant om een klein beetje te leren over de uitgangspunten
van permacultuur en Dragon Dreaming. Ook in ons proces kunnen we wat met die
inzichten en werkvormen. Frijlân gebruikt het kader van Dragon Dreaming tijdens
de lange weg van het waarmaken van hun dromen. Wij zijn als Dorothy-gemeenschap
ook al jaren bezig om onze plannen te verwezenlijken. We hebben ondervonden dat
er een lange adem nodig is voor zulke projecten, en dan zijn we nog niet eens
begonnen.  Frijlân had en heeft veel tegenwind vanuit lokaal bestuur, met
bijvoorbeeld wetgeving en beleidsplannen waar ze niet in passen. Pionieren kan
leuk en avontuurlijk zijn, maar het vergt ook veel moed, doorzettingsvermogen,
een sterke groep en vertrouwen (ook van anderen) in het belang van je
initiatief. Het is aan de ene kant bemoedigend om te zien dat de mensen van
Frijlân na veel tegenslag toch volhouden en uiteindelijk mooie dingen bereiken.
Tegelijkertijd is het ook even een reality-check: we moeten niet verwachten dat
het makkelijk is om te leven op een manier die niet als ‘normaal’ wordt gezien.
Daar is soms veel moed en vasthoudendheid voor nodig. Maar wij blijven vieren,
dromen, plannen en doen, want we zijn nog steeds even enthousiast als toen we
begonnen! ☺

{% include carousel.html id="frylan-fotos" ride="true"
     images="P6019770-frijlan.jpg|P6019779-frijlan.jpg|P6029841-frijlan.jpg" %}
