---
layout: default
title: Samen een kolencentrale stilleggen
date: 2018-11-20
published: true
author: Herman
---
_Sofie en Herman deden mee met een blokkade bij de dichtstbijzijnde
bruinkoolmijn, vlak over de grens in Duitsland. Herman schrijft hieronder
over zijn motivatie en zijn ervaring tijdens de actie._


<div class="row">
 <div class="col-md-8 col-md-offset-2 text-center">
  <img src="/img/ende-gelaende-rails.jpg" alt="Sofie en Herman op de rails met politie op de achtergrond" style="width: 100%;"/>
 </div>
</div>

<br/>

We zitten inmiddels midden in de snelste klimaatverandering sinds er mensen op
aarde leven. Stefan Rahmstorf, een toponderzoeker aan het _Potsdam instituut
voor klimaatimpact onderzoek_ [schreef
laatst](https://twitter.com/rahmstorf/status/1029732954312986624) dat juli 2018
waarschijnlijk een van de warmste maanden in de laatste 120 000 jaar was. De
vorige keer dat het zo warm was, in het late pleistoceen, zwommen er
Nijlpaarden [in de Rijn en in de Thames](https://web.archive.org/web/20110724162555/www.njgonline.nl/publish/articles/000099/article.pdf).

Als je je een beetje zorgen maakt over de verandering van ons klimaat, weet je
natuurlijk dat het goed is om minder te vliegen, de verwarming wat lager te
zetten en minder vlees te eten. Met de Dorothy-gemeenschap kunnen we soms
serieus discussiëren over of het beter is om de biologische chocopasta te
kopen, of de fairtrade versie waar dan wel weer palmolie in zit, of dat we niet
gewoon helemaal zonder moeten. Ik vind het erg belangrijk om altijd eerst naar
de balk in mijn eigen oog te kijken. Maar sommige problemen kun je niet
oplossen door alleen met je eigen gedrag bezig te zijn. Heeft het veel effect
om je te verzetten tegen drugshandel of prostitutie door zelf niet te
consumeren? Of is er toch echt interventie nodig om zo’n onethische maar
winstgevende industrie tegen te gaan? Met fossiele brandstof is ook veel winst
te maken, en helaas zijn er genoeg bedrijven die dat belangrijker vinden dan de
klimaatschade die ze veroorzaken. Met deze gedachten in ons achterhoofd
besloten Sofie en ik om mee te doen met een massale zit-blokkade bij de
dichtstbijzijnde bruinkoolmijn, vlak over de grens in Duitsland.

De laatste paar jaren is er steeds meer weerstand tegen de bedrijfspraktijken
van fossiele brandstofgiganten. Als we alle fossiele brandstoffen gebruiken die
bedrijven op hun boekhouding hebben staan zou dat rampzalig zijn voor het
klimaat. Om de Parijs doelen te halen van 2°C opwarming mogen we nog [maar 20%](https://www.carbontracker.org/reports/carbon-bubble/)
van alle bekende reserves gebruiken, maar bedrijven blijven de 80% die in de
grond moet blijven opnemen in hun boekhouding. De bruinkoolmijn waar Sofie en
ik heen gaan, wordt afgegraven door RWE, ook zo’n bedrijf dat er in zijn
business-model vanuit gaat dat de Parijs doelen niet gehaald worden. RWE heeft
dus eigenlijk een weddenschap afgesloten, waarbij de waarde van hun aandelen
afhankelijk is van de vernietiging van ons leefklimaat.

De beweging waar Sofie en ik ons bij aansluiten heet ‘Ende Gelände’ (losjes
vertaald: ‘genoeg is genoeg’), en voert al jaren actie om het mijnen van
bruinkool terug te dringen. Eens in de zoveel tijd organiseren ze een grote
blokkade.

Op de ochtend van de grote actie vormen we een groepje met vrienden uit het
Noëlhuis en uit de [Dortmund Catholic Worker](http://www.kana-suppenkueche.de/).
Daar vertellen we elkaar over wat we tot nu toe al beleefd hebben. Sommigen van
ons waren al een paar dagen van tevoren in de buurt om mee te doen met de
voorbereidingen van de actie. De politie lijkt zich dit jaar wat grotere zorgen
te maken over ons. We zagen hoe ze de geplande locatie voor het actiekamp (een
gekraakt voetbalveldje in een verlaten dorpje dat RWE wil slopen om daar verder
te mijnen) ontruimden, en hoe RWE met graafmachines het hele veld zo
kapotmaakte dat er geen tent meer op kan staan. We zagen ook hoe de politie een
heel treinstation urenlang platlegde om mensen die met een speciaal gecharterde
trein naar de actie kwamen één voor één te controleren.

We bespreken ook hoe we de sfeer van de actie tot nu toe vinden. We vinden het
natuurlijk belangrijk dat we ons vriendelijk gedragen, en er geen vijandige
sfeer ontstaat, maar dat is helaas niet altijd het geval. Iemand vertelt hoe
wat activisten een treindeur open hielden om meer mensen in de trein te
krijgen. De machinist had met gevoel voor humor over de intercom verteld
hoeveel extra CO<sup>2</sup> de trein moest uitstoten nu hij vertraging had in te halen,
maar sommige activisten jouwden hem uit. We bespreken hoe wij als groepje ermee
om willen gaan als de activisten om ons heen dingen doen waar wij het niet mee
eens zijn.

Dan gaan we op weg. We worden uitgezwaaid door een solidariteitsdemonstratie:
mensen die ons steunen, maar ervoor kiezen om geen wet te breken door te
blokkeren. Ik weet waarom ik meedoe met deze actie, ik geloof er echt in. Maar
op het moment dat we weglopen geniet ik ook gewoon van de vreugde om eindelijk
iets te mogen doen! Mensen zijn er nou eenmaal op gebouwd om op stress te
reageren door te vechten of te vluchten. Nu kan ik eindelijk al mijn
klimaatstress omzetten in een fysieke reactie. Mijn apenbrein verheugt zich, en
geeft me een flinke shot adrenaline mee! We lopen door de velden, op weg naar
de mijn. Die is ongeveer zo groot als een flink dorp ([3.8km<sup>2</sup>](https://nl.wikipedia.org/wiki/Hambach_(bruinkoolmijn))),
dus de politie kan hem met geen mogelijkheid helemaal omsingelen. We weten
eigenlijk al dat we er komen, maar toch probeert de politie onze groep
af-en-toe tegen te houden.  Als we door een stuk bos lopen laten sommige
activisten zich meesleuren in dit kat-en-muisspel, en proberen tussen de
politie door te rennen, in plaats van rustig om hen heen te stromen als veel
grotere onstopbare groep. Wij besluiten met ons kleine groepje om gewoon rustig
te blijven lopen, alhoewel dat wel wat zelfbeheersing kost. Zo raken we even de
groep kwijt, en bevinden ons opeens in een achterhoede van mensen op leeftijd
of met kleine kinderen, mensen die wat slechter ter been zijn, en andere
rustige lopers. Daar voelen we ons eigenlijk wonderwel thuis.

Een mooie boswandeling later zitten we opeens op onze bestemming: een stuk
spoor dat alleen door RWE wordt gebruikt. Daar rijdt normaal elke tien minuten
een trein naar een nabije kolencentrale, maar vandaag zitten er een paar
duizend mensen op het spoor! We blijven daar de rest van de dag. Sommigen van
ons spelen een poosje mee met een drumband, we eten rustig ons meegebracht
eten, en leren de andere mensen kennen die ook besloten hebben op hun vrije
zaterdag een klein druppeltje op een gloeiende plaat te zijn. Het zijn veelal
bijzondere mensen. Een paar van ons blijven de hele nacht in de vrieskou nog op
het spoor, maar Sofie en ik besluiten ‘s avonds weer terug te gaan. Tijdens
zonsondergang lopen we terug naar het treinstation waar we vanochtend begonnen.
We gaan naar huis, om daar te genieten van onze welverdiende biologische
chocopasta.

<br/>

<div class="row">
 <div class="col-md-6">
  <div class="well" markdown="1">
Vorig jaar deed Herman ook al mee met een Ende Gelände actie. Toen
schreef hij over de onverwacht prettige interactie die hij daar had met de
politie, een soort barmhartige Samaritaan-ervaring. Leer erover (in het engels)
in [deze post](https://www.facebook.com/noelhuis/posts/1430665360335924)
op de facebook van het Noëlhuis.
  </div>
 </div>
 <div class="col-md-6">
  <div class="well" markdown="1">
Lijkt het je ook wat om mee te doen aan [Ende Gelände](https://www.ende-gelaende.org/en/)
(of de vergelijkbare acties in Nederland, [Code Rood](https://code-rood.org/nl/verder-met-code-rood/)).
Dat kan natuurlijk! Iedereen is welkom, je kan als groepje komen, of alleen,
of [neem contact met ons op](contact@dorothygemeenschap.nl), dan kunnen we meer
vertellen over de actie, en misschien zelfs wel samen gaan!
  </div>
 </div>
</div>
