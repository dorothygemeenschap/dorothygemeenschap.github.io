---
layout: default
title: Spiritualiteit van het wachten
date: 2018-12-22
published: true
author: Matthias
---
Hoe vul je een tijd van wachten in? Hoe beleef je het? Hoe waardeer je het? Dit
zijn de vragen waar we een aantal weken terug onze supervisie sessie mee
vulden. Iedereen heeft wel eens te maken met wachten. Wij als groep moeten
wachten tot onze plannen gestalte krijgen en als christenen zitten we nu in een
liturgische ruimte voor wachten en verwachting genaamd advent. Jodien, onze
coach, kwam met de term ‘spiritualiteit van het wachten’ en deze term gebruiken
we nu als groep om met elkaar te praten over het wachten dat we nu moeten doen.
 

Wachten is op zich al iets spiritueels, aangezien het niet materieel is, maar
een nadruk op spiritualiteit behelst ook bewustzijn en aandacht voor de
waardigheid en inhoud van het wachten. Voor sommigen is wachten een ellendig
tijd waarin je nog niet hebt wat je wil. Voor anderen is wachten een mooie tijd
van verlangens die je moet koesteren. Wachten kan ook spannend zijn. Duurt het
te lang dan kan blijken dat de spanningsboog te kort is en dat de aandacht
verslapt. Duurt het te kort dan kan blijken dat we eigenlijk helemaal niet
klaar zijn voor de volgende stap.
 
Eigenlijk verraadt de term spiritualiteit van het wachten al dat we ons wachten
niet zien als een loze tijd voordat we aan de slag kunnen gaan, maar als een
waardevolle tijd waarin we veel kunnen leren en doen. Eén manier om het wachten
een eigen waardigheid te geven is om als groep van elkaar te weten hoe we het
beleven. Dan realiseer je hoe verschillend het wachten voor iedereen is. Voor
mij is het bijvoorbeeld een veilige tijd waarin ik wel iets moois heb bedacht,
maar nog niet hoef te ontdekken of het allemaal wel doorgaat of niet. Uiteraard
wil ik dat onze plannen doorgaan, maar het wachten zelf vind ik niet erg. 
 
Naast een eigen waardigheid, willen we het wachten ook inhoud geven. We hebben
mogelijkheden besproken om onze doelen en principes nu al in de praktijk te
brengen. Hoe kunnen we, als groep, gastvrijheid bieden, nu al een
spiritualiteit van het eenvoud nastreven en een boodschap van rechtvaardigheid
en barmhartigheid uitdragen? We willen elkaar helpen om de moeilijke keuzes te
maken die nodig zijn om onze druk op de schepping te verlichten. We willen
elkaar bemoedigen bij acties en met elkaar nadenken over interventies. En er
zijn ideeën om als groep bij andere leefgemeenschappen langs te gaan om te
helpen en van hen te leren.
 
Al met al geven onze discussies over de spiritualiteit van het wachten ons een
nieuwe kijk op het wachten. Voor mij is het een ‘eye-opener’. Ik heb het
wachten altijd willen opheffen door het onderscheid tussen doel en middel,
bestemming en pad te vervagen. Waarom wachten op het koninkrijk van God als je
er zelf al aan kan bouwen? Waarom zou je je haasten als de reis zelf het doel
is? De spiritualiteit van het wachten en onze recente gesprekken erover hebben
mij geleerd dat het wachten ook een eigen waardigheid en inhoud kan hebben.
Iets om verder over na te denken.
