---
layout: default
title: Hoera, het is een blog!
date: 2017-09-06
published: true
author: Herman
excerpt_separator: <!-- more -->
---
Om meteen maar eens met de deur in huis te vallen: Wij hebben nu een Blog! Maar
vooralsnog bestaat ons blog nog maar uit twee zinnen, dus het is nog pril.

Er zijn wel meer prille dingen in onze Dorothy-gemeenschap. Zo zijn we bezig een
vereniging op te richten, met statuten en alles. In die zin doet onze
gemeenschap me soms best denken aan een baby, waar bij geboorte alles al op en
aan zit, al lijkt de baby zelf er nog niet echt raad mee te weten: “Kijk eens,
het heeft al vingertjes!”. Nouja, zo hebben wij dus al statuten, en binnenkort
een heuse vereniging met inschrijving in de KvK enzo.

<!-- more -->

Die statuten zijn nog maar het begin van onze lijst met prille beginnen: We
hebben bijvoorbeeld ook laatst onze eerste donatie ontvangen, van een pas-gehuwd
echtpaar (Wat bijzonder: mensen die ons vertrouwen met hun geld, terwijl wij er
alleen nog maar pril-heid tegenover kunnen zetten). En deze website is eigenlijk
ook nog best jong. En nu hebben we laatst ook iets heel spannends ontdekt: een
prachtig boerenerf onder Amsterdam, richting Schiphol. Nog mooi op fietsafstand
van ons moederklooster, het [Jeannette Noëlhuis](http://www.noelhuis.nl/), maar
toch helemaal buiten de stad! Door de weilanden heen kan je nog net de Amsterdam
ArenA zien, die we nu ook vanuit onze slaapkamer kunnen bewonderen, maar dan van
de andere kant. En het staat te koop! Te vroeg eigenlijk om er verder over uit
te weiden, maar we worden er wel erg enthousiast van, en achter de schermen zijn
we hard aan het werk om mogelijk te maken dat hier misschien wel, ooit, een
Dorothy-gemeenschap op kan groeien!

Hier wat foto’s van een kijk-tochtje dat we daar maandag maakten:

{% include carousel.html id="tochtje" ride="true"
     images="IMG-20170905-WA0002.jpg|IMG-20170905-WA0006.jpg|IMG-20170905-WA0008.jpg" %}

Maar op deze foto’s zie je natuurlijk niet wat wij zagen toen we daar rond
wandelden. Want wij zagen al een huis staan waar we gastvrijheid kunnen bieden aan
mensen die de halve wereld over gezocht hebben naar een veilig plekje om te zijn. Een huis
waar we samen kunnen leven, samen kunnen werken, bidden en vieren (om maar eens
stiekem een
[KloosterBoerderijFestival](http://www.kloosterboerderijfestival.nl/)-verwijzing
te gebruiken). Wij zagen de gesprekken al, de ontmoetingen tussen mensen uit
verschillende werelddelen, en verschillende culturen. Wij zagen al mensen
geboren worden in dat huis, en mensen oud worden. We zagen mensen binnenkomen,
en weer weggaan, want ook weggaan hoort bij gastvrijheid. We zagen het
groentetuintje, de zonnepanelen, en de barbeques met vega-burgers.  We zagen ons
ook al thuiskomen na een vermoeiend protest, om ons heen kijken, en weten waarom
we het allemaal doen.

Dat zien wij. Maar daarmee is het nog niet meteen zichtbaar. En dat is dan
misschien wel onze grootste uitdaging: al die dingen die er eigenlijk al wel
zijn maar ook nog niet. Zo zijn we eigenlijk al een gemeenschap. Vier van ons
wonen zelfs al samen. Maar toch ook nog weer niet. Heel veel speelt zich nog af
in ons hoofd, en op papier.

Gelukkig is er af-en-toe iets echts, iets tastbaars. Zo was er dus die donatie,
en die kijk-tocht. Maar laatst hebben we ook al onze eerste meubels gekregen.
Onze vrienden van het [Franciscaans Millieuproject Stoutenburg](http://www.stoutenburg.nl/)
moeten helaas verhuizen, omdat hun huur zo erg verhoogd is dat ze het niet meer
kunnen betalen. Dat is een gemis. Maar zowel Jezus als Johan Cruijf wijzen ons
op de (soms kleine) voordelen die elk nadeel kan hebben (volgens mij verwoordt
Johan het met een parabel over stervend graan, maar het kan ook andersom zijn),
en wij hebben stiekem een graantje mogen meepikken van Stoutenburg. Wij hebben
van hen een prachtige tafel gekregen. En stoelen, en een bed. Ik ben nog van de
tijd dat kraken niet alleen ethisch, maar ook legaal was, en toen was het zo dat
gekraakt huis pas als bewoond, en dus beschermd werd verklaard als er een tafel,
een stoel en een bed stonden. Dus blijkbaar is dat net het verschil tussen een
lege ruimte en een thuis. En dat hebben we al binnen! Ons eerste tastbare deel
van het nieuwe huis. Een soort kruintje, wat zich door de ontsluiting heen als
eerst laat zien, om in de metafoor te blijven. En daarmee is het voor ons meteen
duidelijk wat ons te doen staat: blijven persen!
