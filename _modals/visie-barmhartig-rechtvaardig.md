---
layout: default
modal-id: visie-barmhartig-rechtvaardig
title: Barmhartigheid en rechtvaardigheid
---
We zien een wereld waarin ongelijkheid, geweld en schade aan het milieu
systematisch voorkomen. Wij willen als gemeenschap een tegengeluid laten horen
door rechtvaardigheid, geweldloosheid en duurzaamheid uit te dragen.

Wij beseffen dat wij, als Nederlanders, onderdeel zijn van de bevoorrechte
minderheid die aan de top staat van deze systemen. Wij moeten dus in eerste
instantie de hand in eigen boezem steken. Daarom willen wij onrecht aan onze
kant van het systeem aankaarten door geweldloos actie te voeren tegen
structureel geweld zoals oorlog, milieuschade, wapenhandel en discriminatie.
Daarom openen wij de deuren voor mensen die anders niet welkom zijn, en
verzetten we ons tegen het opsluiten en uitzetten van onze medemensen die
toevallig aan de verkeerde kant van de grens geboren zijn. Daarom willen wij
bewust consumeren en meer zelf maken of hergebruiken, om zo de regie terug te
nemen over onze spullen en niet volledig overgeleverd te zijn aan de grillen
van de wegwerp-economie. En daarom proberen we te zorgen voor de schepping
door duurzame keuzes te maken.

Door samen te leven, houden we het makkelijker vol, en kunnen we ook anderen
inspireren.

### Praktisch

* Wij ondersteunen elkaar in het meedoen aan politieke of direct actie. Als het nodig is organiseren we ook een actie als groep. In ons activisme zijn we altijd geweldloos.
* Wij letten bij de dingen die we consumeren op de omstandigheden waarin het geproduceerd is, en proberen hiermee zowel schade voor het milieu, als voor de mensen die onze spullen maken te beperken.
* We proberen een deel van ons voedsel zelf te verbouwen en ook eten te gebruiken dat anders weggegooid zou worden.
* We proberen spullen zelf te maken en te repareren.
* We ondersteunen elkaar in het maken van milieu- en energiezuinige keuzes.
* De ronde-tafel gesprekken, festivals of workshops die we organiseren gebruiken we om onze visie te delen en in dialoog aan te passen.
* We schrijven een nieuwsbrief waarin we onze waarden en visie uitdragen.
